---
layout: post
title: 'Заява Фундації «Українці в Нідерландах» щодо Закону України №4555 (законопроєкт №12414)'
date: 2025-07-24
categories: [press]
post_image: "/assets/img/events/2025-07-24-zaiava_fundatsii_shchodo_zakonu_ukrayiny_no4555_zakonoproekt_no12414.webp"
---

Фундація «Українці в Нідерландах» уважно стежить за подіями, пов’язаними з нещодавніми змінами в законодавстві щодо незалежності Національного антикорупційного бюро України (НАБУ) та Спеціалізованої антикорупційної прокуратури (САП), зокрема Законом України №4555 (законопроєкт №12414).

Цей закон не лише може посилити корупційні ризики, а й ставить під сумнів подальшу євроінтеграцію України. Ми також відзначаємо зростання громадського невдоволення через неефективне використання бюджетних коштів під час війни та нерозв’язані питання, пов’язані з корупцією й несправедливістю.

Ми закликаємо народних депутатів України розробити законопроєкт, який відновить незалежність НАБУ та САП, і очікуємо ефективного голосування за нього у Верховній Раді та подальшого підписання Президентом України. Ми також закликаємо до впровадження заходів, що сприятимуть підвищенню ефективності роботи антикорупційних органів, адже корупція підриває обороноздатність країни й завдає шкоди українському суспільству загалом.

Фундація «Українці в Нідерландах» також закликає громадян в Україні та діаспору до виваженості й дій виключно в межах правового поля, визначеного Конституцією України. Ми закликаємо до конструктивної взаємодії з народними депутатами, обраними у відповідних округах, з політичними партіями, представленими у Верховній Раді України ІХ скликання, а також до створення відповідних електронних петицій до Президента України.

Команда Фундації покладається на зрілість і відповідальність громадянського суспільства у ставленні до чутливих тем, зокрема незалежності антикорупційних органів, і розраховує на усвідомлення додаткових ризиків, що виникають у період соціально-політичної турбулентності під час війни.

З вірою в перемогу й демократію,
Рада правління Фундації «Українці в Нідерландах»
